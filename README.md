# Słownik pojęć Bitcoin

## Wstęp

Starałem się opisać wszystko językiem przystępnym dla osób mniej obytych z technologiami IT. Tak jak nie musimy wiedzieć szczegółowo jak działa internet aby z niego korzystać, tak samo w przypadku Bitcoina, wystarczy że zrozumiemy główne idea i zasady pozwalające nam na korzystanie z niego, bez wchodzenia w techniczne detale.

W słowniku celowo użyłem jednostki [satoshi](#satoshi-jednostka) naprzemiennie z [bitcoinem](#bitcoin-jednostka). Głównie po to, abyście przyzwyczaili się do myślenia o nich jako o jednym i tym samym. Tak jak nie ma znaczenia czy powiem że coś ma długość półtora metra czy też użyję zamiennie sformułowania "150 centymetrów", tak samo nie ma znaczenia czy ktoś posiada jednego bitcoina czy 100 000 000 satoshich. To tylko dwa różne określenia pomagające nam w komunikacji - w przypadku metrów długości/odległości, w przypadku Bitcoina ilości jednostek rozliczeniowych. Słownik ułożony jest alfabetycznie.

## Słownik
---

### adres:
ciąg znaków i liczb, na który można otrzymać [bitcoiny](#bitcoin-jednostka). Tak jak w przypadku adresu email jest to po prostu odnośnik wskazujący cel podróży danych (w tym wypadku [satoshich](#satoshi-jednostka)). Aby wykonać transakcję na [sieci Bitcoina](#bitcoin_sieć) nie tylko musimy mieć jakieś [bitcoiny](#bitcoin-jednostka) - czyli posiadać [klucze prywatne](#klucz-prywatny) pozwalające na podpisanie [transakcji](#transaction) z adresu na którym znajdują się środki - ale również musimy podać adres na który zostaną one przesłane. Można myśleć o tym trochę jak o numerze konta bankowego do którego klucz prywatny stanowi hasło.

[adres link](#adres)

**Ważne** [protokół](#bitcoin-protokół) rozpoznaje określony rodzaj adresów jako poprawny ale nie ma możliwości sprawdzenia czy ktoś posiada klucze, aby w przyszłości te środki z niego wysłać. Dlatego wysyłając czy też przyjmując pieniądze, powinniśmy zawsze się upewnić czy nie zrobiliśmy literówki w adresie. Adres różniący się nawet jednym znakiem będzie wymagał zupełnie innego klucza prywatnego do wysłania z niego środków w przyszłości. Jako że praktycznie niemożliwe jest zgadnięcie tego klucza (używając nawet najpotężniejszych dostępnych komputerów), środki z adresu do którego nikt nie ma dostępu uznaje się za na zawsze stracone. Na szczęście, większość portfeli używa dzisiaj kodów [QR](https://pl.wikipedia.org/wiki/Kod_QR) lub opcji kopiuj/wklej aby zminimalizować możliwość pomyłki. Mimo wszystko polecam rzucić okiem na pierwsze i ostatnie 6-8 znaków aby mieć pewność że niczego nie zgubiliśmy.

### backup
po polsku to po prostu [kopia zapasowa](https://pl.wikipedia.org/wiki/Kopia_bezpiecze%C5%84stwa). W kontekście Bitcoina może odnosić się zarówno do papierowych kopii [seed phrase'a](#seed-phrase), zaszyfrowanych plików z [prywatnymi kluczami](#klucz-prywatny) jak i wielu innych sposobów zabezpieczenia dostępu do naszych środków w razie nieprzewidzianych wypadków. Poprawne tworzenie backupów to temat który ze względu na specyfikę działania Bitcoina, jest bardzo ważny i nie powinien być ignorowany przez nikogo.

### bitcoin (jednostka)
określenie używane w odniesieniu do 100 000 000 (stu milionów) [satoshich](#satoshi-jednostka). Najczęściej śledzona, omawiana oraz używana miara w odniesieniu do obliczania zmian wartości [sieci Bitcoina](#bitcoin_sieć), przesyłanych funduszy oraz posiadanych środków. Jej symbol w kantorach wymiany walut lub portfelach to **BTC** a dużo rzadziej **XBT** (tradycyjne kantory używają czasem tego skrótu). To o cenie jednego bitcoina najczęściej usłyszysz w mediach. Jest to trochę niefortunne, ponieważ ze względu na tzw. unit bias, powstrzymuje to dużą ilość ludzi przed zakupem gdyż myślą oni (niesłusznie) że [bitcoin jest za drogi](https://www.bitcoinekspert.pl/mity/mit-bitcoin-jest-za-drogi/).

Ciekawostką może być informacja że [protokół Bitcoina](#bitcoin-protokół) nie rozpoznaje jednostek innych niż satoshi a określenie jednego bitcoina to tylko uproszczenie używane przez nas - użytkowników.

### Bitcoin (protokół)
tak jak w przypadku innych [protokołów komunikacyjnych](https://pl.wikipedia.org/wiki/Protok%C3%B3%C5%82_komunikacyjny) jest to ścisły zbiór zasad regulujący sposób w jaki komunikują się ze sobą urządzenia danej sieci. W przypadku protokołu Bitcoina dotyczy to również zasad takich jak na przykład: maksymalny limit ilości możliwych bitcoinów (regulowany poprzez [halving](#halving)), limit wielkości [bloku](#blockblok) czy też [prawa własności](#klucz-prywatny) [bitcoinów](#bitcoin-jednostka). Oczywiście takich zasad jest dużo więcej a wszystkie są po prostu zapisane w formie kodu programu podłączonego do sieci (np. [Bitcoin Core](#bitcoin_core)). Umożliwiają one płynną komunikację w sieci - sprawiają że wszystkie [node'y](#full-node) mówią "wspólnym językiem".

Bardzo ważne jest też aby zrozumieć że niespełnienie jednej z kluczowych zasad (takich jak na przykład limit wielkości bloku lub ilości bitcoinów) sprawi iż informacje od nas napływające do sieci będą ignorowane. Dodatkowo po pewnym czasie sieć zerwie z nami połączenie. Sprawia to że nawet jeżeli jakaś osoba zmieni u siebie na przykład maksymalny limit satoshich albo nagrodzi się jednostkami które jej się nie należą to nie wpłynie to na w żadnym wypadku na sieć Bitcoina. Taka osoba po prostu stworzy swoją własną sieć, której będzie jedynym członkiem.

### Bitcoin (sieć)
to po prostu dziesiątki tysięcy komputerów (tzw. [full node'ów](#full-node)) połączonych ze sobą aby przekazywać i [walidować](https://pl.wikipedia.org/wiki/Walidacja_(technika)) [transakcje](#transaction), a także informacje o nowych [blokach](#blockblok) i aktualnym stanie [rejestru](#blockchain). Często poprzez to określenie można rozumieć również rozszerzenie tej sieci - wszystkie programy oraz sprzęt elektroniczny do niej podłączony w celu pobierania lub przekazywania informacji. Będą to też różnego rodzaju [portfele](#wallet), kantory wymiany walut, oprogramowanie [Lightning Network](#lightning-network) czy też wszyscy [minerzy](#miner), którzy wysyłają utworzone przez siebie bloki i pobierają informację o ich ewentualnej akceptacji przez sieć.

### Bitcoin Core
pierwszy program służący do opisania [protokołu Bitcoina](#bitcoin-protokół). Jego pierwsza odsłona została napisana przez [Satoshiego](#satoshi-nakamoto). Jest to obecnie najpopularniejszy programu pozwalającego na podłączenie do [sieci Bitcoina](#bitcoin_sieć). Stanowi zarazem [full node](#full-node) oraz [portfel](#wallet). Nie jest ona jednak zalecana do użytku jako to ostatnie ze względu na specyfikę ciągłego podłączenia do internetu - jest przez to dużo bardziej podatna na wszelkiego rodzaju ataki hakerskie. Najczęściej wykorzystywana jako interface do połączenia się z [siecią Bitcoina](#bitcoin_sieć) i komunikację z z osobnym programem służącym jako portfel. Dostępna do pobrania ze strony [bitcoin.org](https://bitcoin.org/pl/pobieranie).

### block/blok
pojedynczy wpis do rejestru sieci. Zawiera on między innymi informacje takie jak: zatwierdzone [transakcje](#transaction), [timestamp](https://pl.wikipedia.org/wiki/Znacznik_czasu), czy też odnośnik do poprzedniego [bloku](#blockblok). Dzięki temu, wszystkie bloki można uszeregować w jeden ciąg transakcji tworząc w ten sposób tzw. [blockchain](#blockchain), czyli po prostu cały zestaw operacji od początku istnienia sieci. Bloki są nieodzowną częścią Bitcoina, a sposób ich budowania i weryfikacji jest jednym z gwarantów sprawiających, że bitcoina można traktować jak pieniądz.

Aby blok mógł być uznany za poprawny musi spełnić szereg wytycznych, między innymi: co do rozmiaru w bitach, poprawności transakcji w nim zawartych, odpowiedniej wielkości nagrody przyznanej sobie przez [twórcę](#miner) oraz spełnienia wyznaczonego [poziomu trudności](#pow). Kiedy taki blok "kandydat" zostanie zweryfikowany jako spełniający wszystkie warunki narzucane przez [protokół](#bitcoin-protokół), jest on automatycznie wcielany do rejestru a [full node'y](#full-node) zajmują się jego propagacją (rozpowszechnianiem go w sieci).

### blockchain
czyli z angielskiego "łańcuch bloków". Jest to kompletny rejestr transakcji od początku historii Bitcoina - to w nim zawarte są informacje o wszystkich [transakcjach](#transaction), a także dokładne daty tworzenia nowych "monet" [(bitcoinów)](#bitcoin-jednostka). W rzeczywistości to po prostu sprytny sposób zapisu danych wymyślony przez [Satoshiego](#satoshi-nakamoto), aby w połączeniu z [proof of work](#pow), umożliwić sieci osiągnięcie [konsensusu](https://pl.wikipedia.org/wiki/Konsensus) i niezależnej weryfikacji jej aktualnego stanu, bez koordynacji z jakimkolwiek nadrzędnym serwerem.

Ciekawostką może być dla wielu to, że sama "technologia blockchain" to nic innego jak inny sposób zapisu informacji - nowy rodzaj prowadzenia bazy danych. W porównaniu do alternatyw jest ona bardzo niewydajna. Nie ma zatem żadnego sensu korzystanie z niej w przypadku użytkowania innego niż duża sieć typu [p2p](https://pl.wikipedia.org/wiki/Peer-to-peer) korzystająca z [proof of work](#pow) rejestrująca rzeczy, które w przypadku nieprawidłowych danych stanowią stratę finansową. Jeżeli dla przykładu ściągnę z torrentów plik, który ktoś specjalnie źle opisał to nie jest to duży problem - po prostu poszukam właściwego i pobiorę go. Gdyby jednak ktoś oszukał mnie, mówiąc że zapłacił mi za samochód podczas gdy ja podpisałbym już papiery, że pieniądze otrzymałem, to w przypadku gdyby to ostatnie okazało się nieprawdą, będzie to dla mnie odczuwalna strata finansowa. Przed tego typu oszustwami chroni nas połączenie [full node'ów](#full-node), [proof of work](#pow) oraz blockchain'u.

### [block reward](https://en.bitcoin.it/wiki/Controlled_supply)
czyli nagroda za stworzenie nowego [bloku](#blockblok). Jest to z góry ustalona liczba [satoshich](#satoshi-jednostka), którą może przyznać sobie w ramach nagrody każdy [miner](#miner) (oczywiście jeżeli blok, który zaproponuje spełni wszystkie warunki jakie dyktuje [protokół Bitcoina](#bitcoin-protokół)). Jest to sposób powstania wszystkich "wydobytych" do tej pory [bitcoinów](#bitcoin-jednostka) oraz tych, które powstaną w przyszłości. Nagroda ta wynosiła 50 bitcoinów (5 000 000 000 satoshi'ch) kiedy sieć zaczęła operować na początku 2009 roku i od tego momentu, co 210 000 bloków (mniej więcej co 4 lata), zmniejszana jest ona o połowę - jest to tzw. [halving](#halving). Obecnie (styczeń 2021) wynosi ona 6,25 bitcoinów.

### [full node](https://bitcoin.org/en/full-node)
korzystający z programu [Bitcoin Core](#bitcoin_core) (lub jego alternatyw) komputer połączony do [sieci Bitcoina](#bitcoin_sieć) który weryfikuje i zatwierdza wszystkie [transakcje](#transaction) i [bloki](#blockblok) w sieci. Tysiące takich komputerów, działających w sieci o strukturze [peer-to-peer](https://pl.wikipedia.org/wiki/Peer-to-peer), tworzą system Bitcoina - to one zajmują się walidacją wszystkich bloków i rozpowszechnianiem nowych transakcji między sobą. Bez nich [bitcoin](#bitcoin-jednostka) nie ma żadnej wartości - to one pilnują przestrzegania zasad tworzenia nowych bitcoinów, ich maksymalnego limitu czy zasad dotyczących ich przesyłania (oraz wielu innych kwestii).

Ważny jest tutaj aspekt p2p - każdy full node ma takie samo znaczenie, ponieważ dzięki mechanizmowi proof of work oraz sposobie prowadzenia rejestru ([blockchain](#bitcoin_core)) jest on w stanie samodzielnie ustalić, czy transakcje lub nowe bloki są autentyczne. Nie potrzebuje on do tego tak naprawdę koordynacji z żadnym z innych full node'ów - gdyby podać mu na dysku dwie różne wersje blockchain'u byłby on w stanie samodzielnie stwierdzić który z nich jest prawdziwy.

Warto zwrócić uwagę, że sprawdzając przychodzące do nas fundusze przy pomocy własnej wersji full node'a (poprzez [portfel](#wallet) z nim połączony) mamy pewność, że faktycznie otrzymaliśmy [bitcoiny](#bitcoin-jednostka). Jest to zupełnie inna sytuacja niż w przypadku korzystania z portfela, który wysyła zapytania do serwera zewnętrznego - jego użytkownik musi zaufać, że informacje którymi jest karmiony z sieci są dostarczane przez poprawnie skonfigurowany full node. O ile takie rozwiązanie w przeważającej ilości wypadków będzie wystarczające, to nic na dobrą sprawę nie może się równać z weryfikacją przychodzących transakcji przy użyciu własnego full node'a.

### [difficulty adjustment](https://en.bitcoin.it/wiki/Difficulty)
mechanizm regulujący trudność "wydobycia" nowych [bitcoinów](#bitcoin-jednostka). Co 2016 [bloków](#blockblok), w oparciu o informacje na temat średniego czasu tworzenia bloków (a co za tym idzie produkcji [satoshich](#satoshi-jednostka)) z ostatniego okresu , następuje automatyczne dostosowanie trudności stworzenia nowych bloków. Dokonywane jest ono poprzez zmianę wymaganej ilości mocy obliczeniowej poświęconej na rzecz ich "znalezienia", którą [minerzy](#miner) muszą udowodnić poprzez [proof of work](#pow). Ma ono na celu utrzymanie pojawiania się nowych bloków, a co za tym idzie tempa wydobycia nowych bitcoinów, w okolicach dziesięciu minut.

W praktyce oznacza to że, w przeciwieństwie do wydobycia złota na przykład, im więcej ludzi próbuje stworzyć nowe bitcoiny, tym trudniejsze się to staje. Zapewnia to sieci przewidywalną emisję monet niezależnie od popytu na nie. Dzięki umieszczeniu tego mechanizmu w kodzie Bitcoina, [Satoshi Nakamoto](#satoshi-nakamoto) stworzył pierwszy na świecie pieniądz o z góry określonej podaży, której nikt nie może zmienić.

### [halving](https://www.investopedia.com/bitcoin-halving-4843769)
powtarzające się co 210 000 [bloków](#blockblok) (około 4 lata) automatyczne obniżenie nagrody za znalezienie nowego bloku o połowę. Pochodzi od angielskiego wyrażenia "to halve" które oznacza "zmniejszyć o połowę". Egzekwowane automatycznie przez [full node'y](#full-node), poprzez nie akceptowanie bloków nagradzających twórców zbyt dużą ilością [satoshich](#satoshi-jednostka) po przekroczeniu określonej "wysokości" [blockchain'u](#blockchain) (numeru najnowszego bloku).

Ostatni halving miał miejsce 11 maja 2020 roku w bloku o wysokości 630 000. Nagroda za znalezienie bloku zmniejszyła się wtedy z 12,5 do 6,25 bitcoinów. Jest to wydarzenie coraz huczniej celebrowane w świecie Bitcoina - użytkownicy świętują wtedy fakt iż [bitcoiny](#bitcoin-jednostka) stają się coraz trudniejsze do wyprodukowania (coraz rzadsze).

### [hardware wallet](https://en.bitcoin.it/wiki/Hardware_wallet)
urządzenie dedykowane, stworzone z myślą o przechowywaniu naszych [kluczy prywatnych](#klucz-prywatny) (najczęściej w postaci [seed phrase'a](#seed-phrase)) w najbezpieczniejszy możliwy sposób. Rozwiązanie to jest obowiązkowe dla kogoś, kto chciałby przechowywać w [bitcoinach](#bitcoin-jednostka) duże ilości pieniędzy - bezpieczeństwo a zarazem jednoczesna łatwość dostępu do naszych środków jest w ich przypadku bezkonkurencyjna.

### klucz prywatny (ang. private key)
określenie stosowane w odniesieniu do "tajnego hasła" które pozwala nam wydawać nasze [bitcoiny](#bitcoin-jednostka). Jest to ciągu znaków pozwalający na uwierzytelnienie [transakcji](#transaction) [satoshich](#satoshi-jednostka) z wygenerowanego przy jego pomocy (poprzez [klucz publiczny](#klucz-publiczny)) [adresu](#address), do innego. Jak sama nazwa wskazuje powinniśmy trzymać go w tajemnicy.

W praktyce jest to losowa liczba z niesamowicie wielkiego przedziału które zapewnia bezpieczeństwo naszym środkom. Ponieważ znajomość klucza prywatnego pozwala na wydanie środków z korespondującego z nim adresu NIGDY nie powinniśmy nikomu go podawać, a także przechowywać go w inny sposób niż na specjalnym urządzeniu do tego przeznaczonym lub ewentualnie w sprawdzonym portfelu mobilnym.

Większości użytkowników te informacje powinny wystarczyć natomiast jeżeli ktoś jest zainteresowany lepszym poznaniem działania Bitcoina od strony technicznej to polecam zapoznanie się z tematem [kryptografii klucza publicznego](https://pl.wikipedia.org/wiki/Kryptografia_klucza_publicznego).

### klucz publiczny (ang. public key)
ciąg znaków stworzony poprzez poddanie [klucza prywatnego](#klucz-prywatny) [specjalnemu przekształceniu matematycznemu](https://pl.wikipedia.org/wiki/Funkcja_jednokierunkowa). Służy on do wygenerowania [adresu](#address) na którym możemy trzymać środki, a także pomaga w weryfikacji czy osoba, która próbuje wykonać transfer [satoshich](#satoshi-jednostka) podpisała [transakcję](#transaction) przy pomocy właściwego klucza prywatnego. W praktyce oznacza to, że posiadając klucz prywatny, możemy zawsze odtworzyć nasz klucz publiczny, a dzięki temu adres który jest z nim powiązany. Natomiast w przypadku gdy ktoś posiada jedynie nasz klucz publiczny, nie może on obliczyć z niego klucza prywatnego ponieważ przekształcenie które jest wykonywane na kluczu prywatnym działa jedynie w jedną stronę. Sprawia to, że nasze środki na koncie są bezpieczne pomimo przejrzystej i publicznej natury całej [sieci Bitcoina](#bitcoin_sieć) i adresów w niej zarejestrowanych.

Przeciętny użytkownik nie musi posiadać wiedzy na ten temat - wszystkimi operacjami odbywającymi się na kluczach (prywatnych jak i publicznych) zajmują się [portfele](#wallet).

### [Lightning Network](https://en.wikipedia.org/wiki/Lightning_Network)
po polsku Sieć Błyskawiczna. Jest to sieć oraz protokół zbudowany jako rozszerzenie dla głównej [sieci Bitcoina](#bitcoin_sieć) - pozwalająca na praktycznie natychmiastowe [transakcje](#transaction) pomiędzy użytkownikami. Najważniejsze jest to, iż używa tej samej jednostki rozliczeniowej co główna sieć Bitcoina. Zatem [satoshi](#satoshi-jednostka) z LN są odpowiednikami satoshich dostępnych w sieci Bitcoina - są one zamienne. Jest to nowa technologia i poniekąd dowód na to, że na [protokole Bitcoina](#bitcoin-protokół), tak jak na protokole internetowym, można budować wyższe formy abstrakcji.

Działanie: użytkownicy blokują daną ilość satoshich na sieci Bitcoina poprzez wysłanie ich do kontraktu [multisignature](#multisignaturemultisig). Tym samym odblokowują taką samą ilość satoshich na LN. Kiedy skończą wykonywać oni transakcje, lub po upłynięciu wcześniej ustalonego czasu, pozostałe środki zostaną znowu odblokowane na głównej sieci Bitcoina, a dostęp do Sieci Błyskawicznej zostanie zamknięty. Ten opis jest oczywiście dużym uproszczeniem, jeżeli interesuje Was poznanie dokładnie jak działa LN to zapraszam do sekcji "Lightning Network" na podstronie [Narzędzia](https://www.bitcoinekspert.pl/narzedzia).

Ogólnie rzecz biorąc, jest to bardzo interesujące rozwiązanie, które pozwala używać [bitcoinów](#bitcoin-jednostka) w sposób niemożliwy do osiągnięcia przez bazowy protokół (stream'owanie płatności, mikrotransakcje i wiele innych). Jednym z ciekawych zastosowań jest polski serwis [satsback](https://satsback.com/pl) - dający cash back w postaci satoshich za zakupy zrobione w określonych sklepach partnerskich.

### miner
osoba/osoby które zajmują się [konstruowaniem](#mining) nowych [bloków](#blockblok) na rzecz [sieci](#bitcoin_sieć), w celu otrzymania za nie [nagrody](#block_reward). Jako że proces tworzenia ich wymaga dużej siły obliczeniowej ze względu na konieczność spełniania przez każdy blok szeregu zasad narzuconych przez [protokół](#bitcoin-protokół), używają oni w tym celu [specjalistycznego sprzętu](https://pl.wikipedia.org/wiki/Specjalizowany_uk%C5%82ad_scalony). Pomimo iż "kopanie bitcoinów" jest w tym momencie sporym i rosnącym przemysłem, określenie to może odnosić się również do pojedynczych osób które postanowią robić to na własną rękę. Opłacalność takiego przedsięwzięcia uwzględnia jednak wiele zmiennych i dla przeciętnej osoby najlepszym sposobem zdobycia nowych bitcoinów wciąż pozostaje ich zakup. Mining jest natomiast świetną alternatywa dla bardziej technicznych użytkowników aby pozyskać [bitcoiny](#bitcoin-jednostka) w sposób anonimowy.

Warto nadmienić tutaj iż minerzy są traktowani przez sieć w sposób podobny do najemników - są nagradzani za spełnienie kontraktu (dostarczenie poprawnie zbudowanego bloku), mogą dołączać i znikać z sieci kiedy tylko się im podoba, ale również nie mają nic do powiedzenia jeżeli chodzi o zasady według których ich bloki są weryfikowane i dołączane do rejestru sieci ([blockchainu](#blockchain)). To [full node'y](#full-node) decydują czy [blok](#blockblok) jest poprawnie skonstruowany poprzez weryfikacje każdej [transakcji](#transaction) znajdującej się w nim, a także innych zasad dotyczących jego konstrukcji. Więcej na ten temat możecie przeczytać w [tym](https://hackernoon.com/bitcoin-miners-beware-invalid-blocks-need-not-apply-51c293ee278b) artykule (wersja polska pojawi się na blogu w przyszłości).

### mining
czyli po polsku "kopanie" bitcoinów - zajęcie któremu oddają się [minerzy](#miner). Process weryfikowania, grupowania oraz zapisu [transakcji](#transation) i innych wymaganych danych (takich jak [pow](#pow)) w odpowiednim formacie ([bloku](block)). W praktyce polega na skofigurowaniu specjalistycznego sprzętu elektronicznego do automatycznego wykonywania tych operacji. Najważniejszymi czynnikami wpływającymi na opłacalność takiego przedsięwzięcia sa: koszt sprzętu, jego serwisowania oraz koszt potrzebnej energii elektrycznej.

### [multisignature/multisig](https://en.bitcoin.it/wiki/Multisignature)
odnosi się do rodzaju kontraktu, który do uwolnienia środków znajdujących się na [adresach](#address) tworzonych za pomocą jego [kluczy publicznych](#klucz-publiczny) wymaga więcej niż jednego [klucza prywatnego](#klucz-prywatny). W praktyce sprowadza się to do specjalnego rodzaju [portfela](#wallet) który wymaga od użytkownika posiadania dostępu do "m" z "n" kluczy. W tym wypadku "m" jest z góry ustaloną (przy stworzeniu takiego kontraktu) liczbą mniejszą lub równą "n".

Dla przykładu, mógłbym utworzyć portfel o charakterze multisig "3 z 5", gdzie aby wydać środki zgromadzone na adresach do niego należących trzeba podpisać [transakcję](#transaction) dowolnymi trzema z pięciu kluczy użytych do jego stworzenia. Pozwala to zwiększyć bezpieczeństwo fizyczne moich środków, ponieważ mogę takie klucze schować w różnych miejscach (np. jeden u rodziny, drugi w banku, trzeci w domu itp). W takim przypadku, gdybym utracił dostęp nawet do dwóch z nich (kradzież, pożar lub inne okoliczności) dalej posiadam dostęp do moich środków. Dodatkowo, zdając sobie sprawę ze straty któregoś z kluczy, mogę wysłać moje [bitcoiny](#bitcoin-jednostka) do nowego kontraktu typu "3 z 5" i nowe klucze znów rozmieścić w różnych lokacjach. Jest to dość zaawansowane rozwiązanie, z którego zazwyczaj korzystają osoby posiadające znaczną ilość swoich oszczędności w bitcoinach.

Dzięki coraz większej dostępności przyjaznych dla użytkownika portfeli, korzystanie z takiego rozwiązania w przyszłości nie będzie już prawdopodobnie wymagało dużej wiedzy technicznej.

### passphrase
dodatkowe hasło zabezpieczające [portfel](#wallet) wybierane przez użytkownika przy jego tworzeniu. Poprawnie użyte może zwiększyć bezpieczeństwo naszych środków - do odtworzenia [kluczy prywatnych](#klucz-prywatny) złodziej musi znać nie tylko nasze sekretne słowa (12-24 słów tworzących [recovery phrase](#seed-phrase)) ale również właśnie passphrase. Pamiętajmy jednak że jeżeli je utracimy, to również sobie uniemożliwimy odzyskanie środków z naszego portfela - dlatego tak ważne jest aby poprawnie tworzyć [kopie zapasowe](#backup) naszego portfela.

### [portfel](https://en.bitcoin.it/wiki/Wallet)
kolekcja [kluczy prywatnych](#klucz-prywatny) lub, częściej, program komputerowy do zarządzania tymi kluczami, stanowiący często również interface do komunikacji z [siecią Bitcoina](#bitcoin_sieć). To właśnie dzięki takiemu programowi, możemy w łatwy sposób wysłać komuś [bitcoiny](#bitcoin-jednostka), wygenerować [adres](#address) na który ktoś może wysłać je nam, a także sprawdzić całkowitą ilość posiadanych środków. Oczywiście portfele różnią się od siebie możliwą ilością opcji, a także projektem interface'u oraz stopniem bezpieczeństwa. Jeżeli potrzebujecie wybrać dla siebie portfel zapraszam do działu [narzędzia](https://www.bitcoinekspert.pl/narzedzia/), gdzie zamieściłem kilka polecanych przeze mnie propozycji.

Warto pamiętać że program którego używamy jako portfela stanowi tylko [interfejs](https://pl.wikipedia.org/wiki/Interfejs_u%C5%BCytkownika) służący do zarządzania naszymi środkami i informowania sieci o zleceniach transferu (poprzez generowanie transakcji i podpisywanie ich kluczami prywatnymi). To klucze prywatne stanowią tak naprawdę o tym kto jest wstanie wydać [satoshi](#satoshi-jednostka) z danego adresu.

### potwierdzenie
określenie oznaczające zawarcie danej [transakcji](#transaction) w [rejestrze](#blockchain). Jako że każdy [blok](#blockblok) zawiera informację na temat swojego poprzednika (łańcuch bloków), można powiedzieć że każdy blok który został zatwierdzony (dodany do rejestru) po bloku zawierającym daną transakcję, jest kolejnym "potwierdzeniem" tego iż miała ona miejsce. Dla przykładu: powiedzmy że moja transakcja została zawarta w bloku numer 500 100, a najnowszy blok ma teraz numer 500 102. Mówimy wtedy, że transakcja ta ma 3 potwierdzenia - oryginalny blok plus dwa bloki dodane po nim, zawierające odnośnik do swoich poprzedników.

### [proof of work](https://en.bitcoin.it/wiki/Proof_of_work)
z języka angielskiego dosłownie "dowód wykonania pracy". Jest to kryptograficzny dowód na to, że jakaś ilość mocy obliczeniowej została poświęcona na wykonanie danego zadania. W [sieci Bitcoina](#bitcoin_sieć) jest to mechanizm zabezpieczający przed oszustwami, a także pozwalający na jednomyślną zgodę jakie [bloki](#blockblok) (a co za tym idzie [transakcje](#transaction)) są dodawane do [rejestru](#blockchain). Aby kandydat na nowy blok został przez sieć zaakceptowany, musi on nie tylko spełniać warunki autentyczności transakcji (poprawne podpisy pod transakcjami, wydawanie liczby [satoshich](#satoshi-jednostka) nie większej niż posiadana itp.) ale również "udowodnić" sieci, że do jego stworzenia została zużyta wcześniej ustalona moc obliczeniowa.

### [satoshi](https://en.bitcoin.it/wiki/satoshi_unit)
(jednostka) - natywna jednostka rozliczeniowa [sieci Bitcoina](#bitcoin_sieć), nazwana na cześć jej [anonimowego twórcy](#satoshi-nakamoto). To właśnie ruch i ilość wszystkich satoshich śledzą i zatwierdzają [full node'y](#full-node). Korzysta z niej również [Lightning Network](#lightning-network) oraz inne rozwiązania typu second layer (wyższe warstwy zbudowane na [protokole Bitcoina](#bitcoin-protokół)). W odniesieniu do nich powstało określenie "[bitcoin](#bitcoin-jednostka)" które rozumiemy jako sto milionów satoshich.

### [Satoshi Nakamoto](https://en.wikipedia.org/wiki/Satoshi_Nakamoto)
pseudonim użyty przez osobę, która [zaproponowała](https://bitcoin.org/bitcoin.pdf) [protokół Bitcoina](#bitcoin-protokół) a później stworzyła jego roboczą wersję ([Bitcoin Core](#bitcoin_core)). Był on pierwszym użytkownikiem oraz [minerem](#miner) w [sieci](#bitcoin_sieć). Osoba używająca tego pseudonimu zaprzestała wszelkiej komunikacji w 2011 roku i do dnia dzisiejszego pozostaje anonimowa.

### [seed phrase](https://en.bitcoin.it/wiki/Seed_phrase)
**(również: mnemonic, backup phrase, recovery phrase)** - słowa (zazwyczaj 12 lub 24) które służą do generowania praktycznie nieskończonej liczby unikatowych [kluczy prywatnych](#klucz-prywatny). Stworzone aby służyć jako [kopie zapasowe](#backup), które potrafią przechowywać dostęp do ogromnej ilości [adresów](#address) w przyjaznym dla człowieka formacie. Słowa dobierane są z listy 2048 specjalnie wyselekcjonowanych słów z języka angielskiego, których pierwsze 4 litery wystarczą aby zidentyfikować o które słowo chodzi.

Warto pamiętać jeżeli przy generowaniu [portfela](#wallet) i adresów, na które otrzymaliśmy już jakieś fundusze, został również użyty [passphrase](#passphrase), to jest on także konieczny aby odzyskać te fundusze podczas procesu przywracania portfela - nazywany jest on wtedy często 13-tym lub 25-tym słowem.

Samo wyrażenie pochodzi od słowa "nasiono" (z ang. seed) ponieważ używając go możemy przywrócić całe "drzewo" naszych kluczy prywatnych z nim powiązanych.

### transakcja/transfer
podobnie jak transfer bankowy, polega na przesłaniu funduszy z jednego "konta" na drugie. W przypadku Bitcoina, [satoshi](#satoshi-jednostka) przesyłane są z jednego [adresu](#address) sieciowego na drugi. Jest to równoznaczne z przekazaniem prawa do kontroli środków osobie, w której posiadaniu znajdują się [klucze prywatne](#klucz-prywatny) pozwalające na wydanie [bitcoinów](#bitcoin-jednostka) znajdujących się na adresie docelowym.

Aby móc powiedzieć, że transakcja została zatwierdzona przez sieć, należy poczekać na jej uwzględnienie w [rejestrze](#blockchain). Jako że Bitcoin jest tzw. system push (pieniądze są "wypychane" za zgodą właściciela do odbiorcy a nie "ściągane" od niego przez zlecenie od odbiorcy jak ma to miejsce w systemach typu "pull") należy bardzo ostrożnie podchodzić do wysyłania swoich satoshich. Środki po zatwierdzeniu na adresie odbiorcy, nie mogą zostać zwrócone na adres nadawcy bez zgody nowego właściciela.

Uwaga: ponieważ może się zdarzyć tak, że w tym samym czasie na sieci będą dwa różne bloki (jeden uwzględniający naszą transakcję a drugi nie), aby uznać transfer za zakończony sukcesem zaleca się poczekanie na uzyskanie 2-3 [potwierdzeń](#potwierdzenie). Takie sytuacje mają miejsce niezmiernie rzadko a pojawiają się zazwyczaj gdy dwóch minerów, niezależnie od siebie, stworzy bloki w bardzo krótkim okresie czasu (sekundy). Jako że oba są poprawne musimy poczekać "na" którym z nich, zostanie utworzony następny. Sieć odrzuci wtedy krótszy [blockchain](#blockchain) i będziemy wiedzieć czy nasza transakcja została potwierdzona. Nawet gdyby tak się nie stało, znaczy to jedynie że nasza transakcja dalej czeka na potwierdzanie (nie została anulowana a jedynie mogła się nie zmieścić w najnowszym bloku).
